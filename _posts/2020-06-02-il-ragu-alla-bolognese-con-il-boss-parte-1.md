---
layout: post
title:  "Il ragù alla bolognese con il Boss - Lato A"
categories: ricette
tags: featured
image: /assets/article_images/compass1.jpg
---


La mia Osteria non è facile da trovare, il buon cibo è arte, e solo chi lo apprezza fino in fondo, ed è in grado di prestare attenzione ai piccoli particolari merita di trovarmi.

Scrittura, cucina e musica, le passioni del mio grande amico [Filippo Venturi](http://www.filippoossolaventuri.it/). In questi suoi bellissimi racconti sono celate le indicazioni (precisissime) per trovarmi.

Hai solo bisogno di prestare attenzione ai numeri e di... una mappa.


## Il ragù alla bolognese con il Boss - Lato A
### written by Filippo Venturi

<br/>


> Oggi la gente ha fretta. Fretta di avere, fretta di sapere, chiede e ottiene, grazie a una tecnologia che tiene sempre in tasca. Questa è l’era del tutto illimitato, tutto disponibile, tutto dovuto. E in trattoria, dove lassù, dietro al banco, è appeso lo specchio della vita, ogni vizio, ogni tic, ogni esigenza, si riflette amplificata. L’acqua subito, e già che c’è anche il vino, e dov’è il mio secondo, tre caffè e un taxi. Ma anche a casa. L’abbiamo capito bene in tempo di lockdown. È forse l’unica cosa positiva che tiriamo fuori da questo tsunami che ci ha travolto: ci siamo presi il nostro tempo. Tempo per leggere, per ascoltare musica, per cucinare. Tempo per le nostre passioni, tempo per riflettere. Ma siamo già ripartiti, in realtà non vedevamo l’ora. E c’è già qualcos’altro da fare, qualcosa di più urgente, un iPhone che vibra, una notifica, un appuntamento importante. Giusto e normale. Ma una volta non era così. Ci perdevamo di più. Prendete la musica. Si estraeva un disco dalla sua copertina, lo si adagiava sul piatto e ci si sdraiava sul divano, a seguirlo, a capirlo, seguendone le tracce nella sequenza in cui le aveva pensate l’autore. Nessuna casualità, niente di random, no algoritmi a consigliarci. Ci si lasciava andare per un po’: mezzoretta di lato A e altrettanto di lato B. I più giovani che stanno leggendo si staranno chiedendo di che cavolo di fantascienza stiamo parlando.

> Per cucinare un buon ragù ci vuole del tempo. Quello che non abbiamo più. Prendiamocelo. Andiamo a cercare un vecchio disco, puliamo la puntina e mettiamoci sopra il nostro 33 giri. Andrebbe bene uno qualsiasi del primo Dalla; oppure De Gregori o Battisti, in realtà andrebbero bene anche Albano e Romina Power, purché vi piacciano. Io ho scelto Born in the Usa di Bruce Springsteen, semplicemente perché per me, nonostante non sia mai stato un suo fan sfegatato, è l’album più bello della storia della musica. Perché ogni traccia è meglio della precedente. Perché quando pensi che le abbia già separate tutte, ne arriva un’altra a stupirti e poi un’altra ancora. Born in the Usa è un disco da cottura prolungata, proprio quella che ci accingiamo a fare noi. Ok. Puntina sul vinile. Tagliere per gli odori posizionato sul tavolo di cucina. Ci siamo. 

> Partono i primi colpi di batteria di Born in the Usa e i vostri di mezzaluna sugli odori. Se proprio non siete vintage come me, ancora legati a certi vecchi utensili, va bene anche un mixer da cucina. Sale la pelle d’oca. Cantate, tenete il tempo. Sminuzzate il sedano, la carota e la cipolla. Un gambo di sedano, più una carota e una cipolla, totale 3 pezzi. Per loro, nelle nostre quantità richieste per 4 persone e (4 ospiti, tutti congiunti - PUNTO, non di più, perché oggi non ci si può assembrare troppo…). I tagli degli odori devono essere giusti, né poltiglia né pezzi grossi: deve essere un trito (per questo consigliavo la mezzaluna…), rischi di trovarti i pezzettoni di carota dentro, che poi sembra la scatoletta del gatto. Tritate anche un po’ di pancetta (265 grammi), che insaporisce. Poi mettete il tutto a soffriggere in un tegame con 58 grammi di burro. Lasciate imbiondire per qualche minuto. Quando sentite partire Cover me, la seconda traccia, accompagnati dall’irresistibile voglia di ballare che si porta dietro, sgranate dentro al vostro tegame i 4 etti di macinato di manzo che vi siete procurati dal vostro macellaio di fiducia. 20 grammi di sale, fate pure a occhio… La carne va salata già adesso, poco, ma va fatto, senno vi rimane insipida e avete un bel da aggiungerne a fine cottura per dargli sapore e personalità. Il sale va sempre dosato nella giusta misura e al momento opportuno. Non abbiate paura di salare. Il cuoco che sta indietro col sale è un fifone.   

> Lasciate cuocere per una manciata di minuti, osservando, mescolando con un cucchiaio di legno, stando lì col vostro ragù. In questo momento non avete altro da fare. Ragù e il Boss, Darlington County. Ballate e girate. Non troppo, il ragù non è la polenta. La polenta va menata, è masochista, il ragù è permaloso, se ne ha male.

> Aggiungete ora un bicchiere di vino bianco frizzante (093 grammi…?) Anzi, mezzo. L’altro mezzo bevetelo e tutto sarà ancor più piacevole. In questa fase bisogna lasciare assorbire, fiamma medio bassa, la carne deve impregnarsi. Così per un pochino. Praticamente tutta Working on the Highway e soprattutto Downbound Train, un pezzo sottovalutato ma clamoroso, un rock da garage di periferia, quasi amatoriale, disperato e meraviglioso, coinvolgente e commovente, un brano che sprigiona amore per la musica in ogni sua nota. Ho detto a mia moglie che al mio funerale voglio che suonino questo pezzo. Now don’t it feel like you’re a rider on a downbound train.

> Ora aggiungete un po’ di brodo, se avete quello vero è perfetto, doppione e gallina, altrimenti ci accontentiamo di un po’ d’acqua calda con un pezzettino di dado. La fiamma ora va abbassata. Bisogna lasciare “pippare”. Sento ancora la voce di mia nonna che aleggia nell’aria. Il verbo è proprio questo, il tempo e il tono sono imperativi. Lascia pippare. Me lo dice seria, preoccupata, come se fosse una cosa importantissima. Lo è. Questa è la fase più delicata di tutta la lavorazione. Mentre il vino deve essere assorbito infatti, non importa che il brodo si asciughi del tutto, così la carne rimane più morbida. La regolazione della fiamma è fondamentale. A proposito di fiamma, sta suonando I’m on Fire. Clamoroso.

>Filippo Venturi

### Riassumendo
Completando questa ricetta con i numeri corretti, avrete la prima metà delle indicazioni per trovarmi:

* **x** persone;
* **x** ospiti 
* **PUNTO**: non di più, perché oggi non si può…
* **4** etti di macinato di manzo;
* **xx** grammi di burro;
* **20** grammi di sale (anche a occhio…);
* **093** grammi di vino bianco;
* **12512**: è lo spessore della tagliatella da fare al ragù, che deve essere circa la dodicimillesima parte della torre degli Asinelli.
