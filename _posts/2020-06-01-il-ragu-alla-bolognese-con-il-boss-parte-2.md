---
layout: post
title:  "Il ragù alla bolognese con il Boss - Lato B"
categories: ricette
tags: featured
image: /assets/article_images/compass2.jpg
---


La mia Osteria non è facile da trovare, il buon cibo è arte, e solo chi lo apprezza fino in fondo, ed è in grado di prestare attenzione ai piccoli particolari merita di trovarmi.

Scrittura, cucina e musica, le passioni del mio grande amico Filippo Venturi. In questi suoi bellissimi racconti sono celate le indicazioni (precisissime) per trovarmi.

Se siete arrivati fino a qua, avete già letto attentamente la Parte 1... in caso contrario, tornate indietro. 

L'armonia è il suono delle cose che stanno bene insieme: scrittura, cucine e musica danno grandi risultati quando seguono un ordine ben preciso.
Vi immaginate se Mozart avesse saltato dei movimenti in una delle sue opere?

Presta ancora attenzione ai numeri.



>Cambio lato. Parte subito No Surrender. È incredibile come siano una via l’altra, una più bella dell’altra. È il momento del pomodoro. Versate nel vostro tegame 1 bottiglia di passata. Ho detto passata. Non rustica, verace, niente pezzettoni. Se no è un disastro. Io poi ci aggiungerei anche un’altra nocetta di burro (65 grammi…), amen il colesterolo, il nostro compito in questo momento non è migliorare gli esami del sangue, ma fare un ragù come dio comanda. 

>Intanto in sottofondo parte Bobby Jean, mi ricorda per l’ennesima volta che Vecchioni l’ha plagiata con Il tuo culo e il tuo cuore, sono identiche, che ridere, ma vabbè, tanto nella vita non s’inventa nulla.  

>A proposito di passata, sappiate che in cucina sono molto importanti gli ingredienti, la loro qualità. Se fate tutto bene e poi ci cacciate dentro della passata scadente, marca stupazzini, non meravigliatevi se poi il risultato non è eccezionale. La passata deve essere buona, meglio se fatta in casa, ma non possiamo poi chiedere troppo a noi stessi. I’m Goin’ Down, mamma mia, intanto quello là non la smette più. 

>Ora prendete 1 tubetto di triplo concentrato e schiacciatene dentro un po’. Triplo, eh. Non doppio. Darà al vostro ragù il colore che deve avere. A Bologna diciamo che, quando la tagliatella è finita, deve rimanere il sole nel piatto. È quella macchia rotonda, arancione, simile a un sole che resta lì dopo l’ultima forchettata. Significa che il vostro ragù è stato fatto a regola d’arte. Quel sole lì lo fa il triplo concentrato. È il preludio alla scarpetta. 

>La cottura continua. Assaggiate, un altro pizzico di sale, dopo Glory Days, ecco Dancing in the Dark, stavolta il plagio è di Venditti, Ci vorrebbe un amico, ma anche un’idea. E poi My Hometown, che pezzo clamoroso, da fiamma bassa, da lacrima abbondante. La nostra città natale, Bologna, il nostro ragù. State lì con lui, non abbandonatelo proprio adesso, sul più bello. Emozionatevi con le note, inebriatevi coi profumi, coi sapori, coi colori, cantate, ballate, mescolate. Assaggiate. Emozionatevi ancora. Se c'è un altro dito di vino, ben venga. Questo è il giusto premio per il vostro lavoro. Per la vostra esperienza. Il vostro momento con voi stessi, dopo tanto tempo. Godetevelo. Ne avevamo bisogno, tutti.

>Bene. La musica sfuma, la puntina se ne va. Il Boss esce di scena. E anche noi. Applausi per tutti, soprattutto per lui, il ragù. È pronto. 

>Spegnete tutto, giradischi, fornello, luci. 

>È stato bello.

>Filippo Venturi


### Riassumendo
Ci siamo. Completate questa ricetta con i numeri mancanti ed avrete anche la seconda metà delle indicazioni per trovarmi.

Avete già capito come usarle? Vi aspetto!

* **x** bottiglia di passata di pomodoro;
* **0** cellulari 
* **PUNTO**: niente rotture di scatole a portata di mano per un po'...
* **265** grammi di pancetta;
* **xx** grammi di burro (ancora…);
* **x** tubetto di triplo concentrato;
* **59** grammi di ossa da brodo;
* **3** pezzi tra sedano, carote e cipolla;
* **545** grammi di doppione e gallina;
* **205** grammi di crosta di Parmigiano per insaporire il brodo;
* **3** ore
* **07** minuti di cottura e di tempo tutto per voi…



