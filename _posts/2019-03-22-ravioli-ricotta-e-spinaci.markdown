---
layout: post
title:  "Ravioli ricotta e spinaci"
date:   2019-03-22 
categories: ricette
tags: 
image: /assets/article_images/ravioli-ricotta-spinaci.jpg
---
Uno dei primi piatti di pasta fresca ripiena all'uovo per eccellenza.
I ravioli ricotta e spinaci con un semplice condimento a base di burro, salvia e parmigiano sono uno dei piatti preferiti per le feste.
Una ricetta non troppo difficile che si può preparare tranquillamente a casa, seguendo passo passo le indicazioni che ti fornisco! 

# Ingredienti

## Per 24 ravioli

* 250 g di farina
* Semola per spolverizzare q.b.
* 2 uova
* 1 tuorlo

## Per il ripieno

* 250 g di spinaci
* 50 g Parmigiano Reggiano DOP
* 125 g ricotta vaccina
* sale fino q.b.
* noce moscata q.b.
* pepe nero q.b.

## Preparazione

1. Iniziate dalla sfoglia fresca all'uovo. Prendete la farina e versatela in una ciotola assieme alle uova sbattute. Impastate bene gli ingredienti con le mani in modo da creare un composto senza grumi. Se necessario, aggiungete pure dell'acqua per rendere l'impasto più elastico, in modo che sia più facile tirarla con il mattarello o con la macchina. Se risulta troppo appiccicoso, aggiungete un po' di farina!


2. Trasferite l'impasto sul piano di lavoro e usate i muscoli per lavorarlo. Quando sarà omogeneo, formate una sfera e avvolgetela con pellicola alimentare trasparente: fate riposare l'impasto per circa 30 minuti, al riparo dalla luce e da correnti d'aria, per evitare che si secchi.
Mentre la pasta riposa, dedichiamoci al ripieno: prendete una padella antiaderente dal fondo largo e versateci gli spinaci sciacquati, coprendoli con il coperchio per farli apassire. Lasciateli cuocere finché saranno morbidi (solitamente ci vogliono un paio di minuti).

3. Quando saranno ben ammorbiditi, scolateli per eliminare i liquidi in eccesso e teneteli da parte. Prendete una ciotola ampia e versateci la ricotta e il parmigiano.

4. Aromatizzate con un pizzico di noce moscata e, aiutandovi con delle fruste a mano, mescolate gli ingredienti per amalgamarli. Aggiustate di sale e pepe. Sminuzzate poi gli spinaci in un mixer e aggiungeteli alla crema a base di ricotta. Amalgamate bene gli ingredienti per ottenere un composto omogeneo.

5. Trasferite il composto in una sac-à-poche e tenetelo da parte. A quasto punto la sfoglia avrà riposato. Prendetela e separatela in due panetti. Uno lasciatelo nella pellicola dopo averlo infarinato leggermente con la semola rimacinata. Tirate con la macchina tira-sfoglia, per ottenere una sfoglia rettangolare di circa 1mm di spessore. Ripetete l'operazione con l'altro panetto. Stendete i due rettangoli di sfoglia in un piano di lavoro leggermente infarinato di farina di semola e create dei piccoli mucchietti di ripieno con la sac-à-poche.

6. Disponeteli a circa 3 cm di distanza gli uni dagli altri, spruzzando dell'acqua ai bordi della sfoglia in modo tale che, quando stenderete la seconda sfoglia sopra di essa, questa rimanga più facilmente attaccata. Ricordatevi di far uscire l'aria fra un raviolo e l'altro in modo che non si rompano in fase di cottura.

7. Quando adagiate la seconda sfoglia, fate combaciare i bordi con la prima. Poi con una rotella tagliapasta dentellata ricavate i ravioli delle dimensioni di 4 x 4 cm: otterrete circa 24 ravioli che disporrete su un vassoio infarinato. 

8. Potete cuocerli in abbondante acqua bollente e condirli a vostro piacimento.
