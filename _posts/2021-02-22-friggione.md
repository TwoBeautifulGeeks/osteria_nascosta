---
layout: post
title:  "Friggione"
categories: ricette
tags: 
image: /assets/article_images/friggione.jpg
---

Il friggione bolognese è un saporito contorno a base di cipolle e pomodori. Vera e propria istituzione della cucina tradizionale dell'Emilia Romagna, e bolognese in particolare, la sua ricetta originale - come quella del ragù - è depositata presso la Camera di Commercio di Bologna. Gli ingredienti sono semplici e il procedimento è facile, fondamentale è però avere il giusto tempo a disposizione per lasciare che le cipolle riposino a lungo perdendo tutta la loro acqua e poi cuociano molto lentamente su fuoco dolcissimo.  


# Ingredienti

* 2 kg di cipolle bianche
* 2 cucchiaini di strutto
* 400 g di pomodori maturi sbollentati sbucciati senza pelle
* 1 cucchiaino di zucchero semolato
* 1 cucchiaino di sale grosso
* pepe nero q. b.




## Preparazione

1. Iniziate la preparazione del friggione bolognese mondando le cipolle e affettandole sottilmente al coltello o con una mandolina. Raccoglietele in una ciotola capiente, aggiungete lo zucchero e il sale e mescolatele bene. Lasciate che perdano la loro acqua: occorreranno almeno 2 ore, ma se avete più tempo a disposizione le potete lasciare anche di più, ne guadagneranno in dolcezza.

2. In una casseruola capiente e dal fondo spesso ponete le cipolle con il loro liquido e lo strutto. Cuocetele a fuoco basso, mescolando di tanto in tanto, per circa 2 ore. È fondamentale, durante questa prima fase di cottura, controllarle spesso per evitare che si attacchino al fondo del tegame. Quando le cipolle avranno assunto una consistenza molto morbida e un colore nocciola unite i pomodori spezzettati e abbondante pepe fresco di mulinello.

3. Proseguite la cottura per 1 ora e 30 minuti o comunque fino a quando le cipolle e il pomodoro saranno diventati morbidissimi, di una consistenza quasi cremosa. Il friggione bolognese è ottimo servito sia caldo sia freddo.

